# Consuetudini del gruppo bianco

## Assemblea "fisica"

### Convocazione

Tutte le assemblee sono pubbliche e sono autoconvocate il 5 e il 20 di ogni mese, salvo lievi anticipi o ritardi dovuti a motivi di opportunità (festività, altre attività in cui il Movimento è coinvolto, ecc.). Si prevede la possibilità di convocare assemblee intermedie qualora contingenti esigenze lo richiedano.

### Ordine del giorno

L’ordine del giorno relativo alle assemblee canoniche viene deciso tramite il seguente iter:

1. Pubblicazione sul Meetup di una discussione apposita per raccogliere le proposte relative ai punti da inserire nell’ordine del giorno. La discussione resta aperta fino a 2gg prima dell’assemblea.
2. Creazione di un sondaggio sul Meetup per votare le proposte pervenute e definire un ordine di discussione. Il sondaggio rimane aperto fino a 2h precedenti l’inizio dell’assemblea.
3. I punti che non verranno trattati in assemblea per mancanza di tempo o per assenza del proponente non saranno automaticamente discussi nell’assemblea successiva ma bisognerà ripetere l’iter descritto nei capoversi 1 e 2.

### Moderazione

La moderazione della riunione è affidata ad un attivista (vedi in seguito per la sua definizione) favorendo la rotazione tra i vari attivisti disponibili ad assolvere tale ruolo.

Il moderatore ha il compito di garantire un corretto e proficuo svolgimento dell’assemblea.

Il moderatore gestisce gli interventi, registra l’ordine degli interventi e concede la parola secondo l’ordine di registrazione, fa in modo che chi sta parlando possa completare senza essere interrotto, controlla il rispetto dei tempi degli interventi e mantiene il silenzio e l’attenzione dell’Assemblea. Può essere coadiuvato da uno o più co-moderatori da lui nominati sul momento.

### Verbale

Il verbale dell’assemblea deve essere pubblicato sul meetup entro pochi giorni. Esso consente di rendere pubbliche le tematiche trattate e dare applicazione ad uno dei valori fondanti del Movimento 5 Stelle, ossia la trasparenza. Sempre per salvaguardare il valore della trasparenza, qualora ce ne sia la concreta possibilità, le assemblee verranno trasmesse in diretta web. Come nel caso della moderazione, la redazione del verbale è affidata ad un attivista favorendone la rotazione.

## Assemblea "virtuale"

Il luogo d'incontro virtuale, che permette una maggiore partecipazione dei cittadini alla discussione, è il Meetup. Il Meetup è un forum che nasce come punto di aggregazione per discutere ed affrontare temi e problematiche in modo assolutamente condiviso e trasparente. È buona consuetudine del “Gruppo Bianco” discutere e trattare tutti gli argomenti discussi e non in assemblea, sul Meetup.

## Decisioni urgenti

La parte di discussione e confronto necessaria ad acquisire una buona consapevolezza dell’argomento si svolgerà in un apposito thread sul meetup qualora si ravvisasse l'esistenza dei seguenti e imprescindibili presupposti:

- la necessità di esprimersi su una decisione che riveste i caratteri dell'eccezionalità e dell'urgenza;
- l'impossibilità di organizzare un'assemblea secondo i tempi e modi sopra ratificati.

Conseguentemente, la decisione verrà presa dagli attivisti tramite voto online successivamente verbalizzato, sempre sul Meetup. Il voto online si svolgerà secondo metodi e tempi definiti per l’occasione che garantiscano la massima partecipazione degli attivisti.
La necessità che una decisione sia stata presa d'urgenza comporta l'obbligo di discutere nella successiva assemblea sull'opportunità e sulle metodologie utilizzate.
Per eccezionali s'intendono fatti e situazioni non previste e non prevedibili secondo l'ordinaria attività; per urgente s'intende una situazione improrogabile.

## Aventi diritto al voto (“attivista”)

Per diventare attivista è sufficiente che il diretto interessato o un terzo, sottoponga la questione all'ordine del giorno dell'assemblea pubblica, motivandola. Ogni richiesta verrà discussa in assemblea e successivamente sottoposta a votazione. In caso di diniego occorrerà fornire adeguata motivazione; quest’ultima non sarà sindacabile.
Ogni attivista ha diritto ad un solo voto e non può delegare a terze persone, anche se attivisti.

## Metodo decisionale

Le decisioni del Gruppo Bianco vengono assunte attraverso il seguente iter:

 - Questione/Proposta sollevata in assemblea oppure sul Meetup
 - Discussione della Questione/Proposta in assemblea
 - Dopo la discussione in assemblea le eventuali proposte (formali) scaturite dal confronto vengono pubblicate sul Meetup.
 - Se sul Meetup:
   - non si ricevono ulteriori proposte:

            - se si ha una sola proposta: viene adottata (unanimità)
            - se si hanno più proposte alternative: vengono votate online (se due proposte, con qualunque metodo altrimenti con Shultze o simili)

   - si ricevono ulteriori proposte (il buon senso eviterà ostruzionismi), si ricadrà nel caso ii. salvo sia percepito il bisogno di discutere ulteriormente in merito.


Nel caso di posizioni discordanti in fase di discussione, la pratica preferita dal gruppo resta comunque quella di mediare i vari punti di vista per ottenere una sola proposta. In questo modo, la proposta potrà essere adottata senza ricorso a votazioni online (e, quindi, più condivisa).
Nel caso di votazione online, verrà creata una discussione sul meetup che elencherà le proposte alternative che saranno oggetto della votazione. Si procederà alla votazione (le tempistiche saranno tali da dare ampia possibilità di esprimersi) e l’esito sarà aggiunto alla discussione al fine di comunicare la decisione presa.

### Pubblicazione delle proposte ottenute durante l’assemblea

La decisione o le proposte ottenute durante l’assemblea verranno pubblicate sul meetup. Si procederà ad una breve consultazione sempre attraverso il medesimo canale per raccogliere le eventuali proposte alternative; quindi, verrà creata una discussione sul meetup che elencherà le proposte che saranno oggetto della votazione. Si procederà alla votazione e l’esito sarà aggiunto alla discussione al fine di comunicare la decisione presa.

## Gruppi di Lavoro (GdL)

### Formazione di un GdL

La creazione di un nuovo Gruppo di Lavoro è proposta in assemblea. Se nei giorni successivi alla pubblicazione del verbale sul meetup contenente la relativa proposta non vi sono opposizioni al riguardo, il gruppo di lavoro sarà da considerarsi aperto. Il primo passo antecendente l’avvio delle attività del Gruppo di Lavoro consiste in un incontro programmatico con il gruppo di lavoro “S.P.R.E.A.D.”.
Il secondo passo consiste nella creazione di un’apposita discussione sul meetup, con lo scopo di ospitare informazioni, commenti, aggiornamenti e tutto quanto sia necessario per portare avanti le attività del GdL.
